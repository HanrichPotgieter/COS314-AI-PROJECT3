Rudie is baie ongelukkig waar hy in'n boom sit en tob. "Ek lyk nes 'n tak met 'n krulstertjie" dink hy vies, "so bruin en vaal dat niemand my eers raaksien nie! Net somtyds kry ek dit reg om ander kleure aan te trek, hoe werk dit dan tog? Ek wil nie meer 'n verkleurmannetjie wees nie, ek wil net 'n kleurmannetjie wees! Rooi Rudie sal ek myself dan noem, rooi is tog so mooi!" 

Rudie en sy familie bly in 'n ver, ver land, Madagaskar, eintlik 'n eiland, 'n land binne-in die grote see. Hulle woon daar in 'n wonderwoud, 'n reenwoud wat skitter met druppende blare en wemel van springende, swaaiende, en die allersnaakste gediertetjies. 

Daar bestaan 'n legende dat daar iewers in die wonderwoud 'n towerdwergie woon, wat indien jy hom kan vind, jou wense sal waarmaak. Om hom egter te vind, word vertel, dat jy baie dapper moet wees en fyn moet kan luister na die fluisterstemme van die woud. 

Was dit nie vir sy krulstertjie nie het Rudie nou kaplaks uit die boom geval van pure opwinding. "Nou onthou ek van Wouter die towerdwerg van die wonderwoud roep hy bly! Ek gaan hom soek, en ek sal nie ophou soek todat ek Rooi Rudie is nie. Rooi Rudie met 'n klein tonggetjie nou dat ek daaraan dink, ek haat hierdie lang, taai tong!" 

Rudie vertel opgewonde vir sy ouers van sy voorneme. Rudie se pappa raak eers rooi, dan blou, dan groen, en dan weer pers, so kwaad is hy! "Hoor ek reg? Nee, dit kan nie wees nie! Ek het nog nooit van iets so gek gehoor nie! Jy is 'n verkleurmannetjie Rudie, en ons is van 'n oeroue familie waarop jy trots behoort te wees! Daar is nie eers so iets soos 'n kleurmannetjie nie!" Sy mamma huil so dat die trane in stroompies uit haar ronde ogies loop, maar nie pappa se woede en verwyt of mamma se trane en gepleit kan Rudie van sy plan laat afsien nie. 
